# Maailman radiopäivä 13. helmikuuta on myös vihapuheen vastainen päivä 2017-02-12 11:41
**TL;DR**

***"Too long; didn’t read" - liian pitkä, en lukenut.***

***Ideologioiden traditio leviää kuin virus. Propagandan mestarit sanovat, että
ajatusten on annettava kiertää mielipidejohtajien keskuudessa. Sitten siitä on
tehtävä uusi normi yhdistämällä idea ihmisten syvimpiin vaistoihin (pelko,
seksuaalisuus, turvallisuuden tavoittelu…) Joskus hyviltä vaikuttavien
ilmiöiden ympärillä leijuu salakavalasti jotakin epämiellyttävää. Maailman
radiopäivä on itsessään neutraali tärkeä asia. Se vie mukanaan kuitenkin
viestiä vihapuheesta ja ohjeistaa journalisteja toimimaan “oikein”.**

Maailman radiopäivä tulee jälleen, oletko valmis? Radioaallot eivät ole
kunnioittaneet valtiorajoja vaan sallineet vapaan tiedonkulun. Ne ovat tuoneet
sanomansa lukemattomien kuuntelijoiden tietoisuuteen halpojen
radiovastaanottimien ansiosta.

Kunnioittakseen ja juhlistaakseen radiota YK:n kasvatus-, tiede- ja
kulttuurijärjestö [UNESCO](https://fi.wikipedia.org/wiki/Unesco) on julistanut
helmikuun 13. päivän Maailman radiopäiväksi. Vuonna 2011 annetun julistuksen
myötä UNESCO pyrkii lisäämään tietoisuutta radion yhteiskunnallisesta
merkityksestä ja edistämään sen käyttöä tiedonvälityksessä.

[World Radio Day:n](http://www.diamundialradio.org/) materiaalipankki on täynnä
mielenkiintoista materiaalia radiosta ja sen historiasta. Suosittelen
tutustumaan. Radiopäivän sivustolta löytyy myös viiden kohdan
[tarkistuslista](http://ethicaljournalismnetwork.org/hate-speech-a-five-point-test-for-journalists),
jonka avulla toimittaja voi tunnistaa vihapuheen. Sen on laatinut “Eettisen
journalismin verkosto”. Listassa on lisäksi kolme kysymystä, jotka auttavat
toimittajaa määrittelemään jutun “suvaitsevuusasteen”.

Euroopan neuvoston ministerikomitean määritelmäehdotuksen mukaan vihapuhe on:
sellaista ilmaisua, jolla levitetään, yllytetään, edistetään tai oikeutetaan
rotuvihaa, muukalaisvihaa, antisemitismiä tai muunlaista vihaa, joka perustuu
[suvaitsemattomuuteen](https://publicsearch.coe.int/Pages/results.aspx?k=Hate+Speech).

Termiä sellaisenaan ei esiinny Suomen lainsäädännössä. Sana itsessään vasta
mukautuu, eikä täsmällistä merkitystä ole vielä muodostunut. Vihapuhe on
kasvanut paheena niin suureksi, että se on ohittanut suoranaisen väkivaltaan
yllyttämisen. Vihapuheen käsite on alkanut realisoitua tuomioistuinten
päätöksissä. Surkuhupaisuudessaan tilanne jo pelottaa. Olemme hyvin lähellä
tiettyjen ajatusten julistamista laittomiksi.

Euroopan unioinin määritelmä alkaa erittäin viisaasti. Tuskin kukaan kiistää
sen alkupuolta, mutta lopussa seisoo salakavala osa: *“…joka perustuu
suvaitsemattomuuteen”*. Nyt kun erimielisyys on kyetty rinnastamaan
suvaitsemattomuuteen, olemme saaneet aikaan käsitteen, joka venyy aina
tarvittaessa. Vihapuheen käsite leviää joka puolella. Se on muuttunut olemassa
olevaksi, koska kaikki tuntuvat tietävän sen ja puhuvan siitä. Jokaisella on
mielipide vihapuheesta.

Markkinoinnin syntyhistorian alkuaikana 30-60-luvuilla perheisiin myytiin
toinen auto “kotiäidin vapauden symbolina”. Pianojen ja kirjojen myyntiä
puolestaan kasvatettiin arkkitehtien avustuksella. He piirsivät taloihin
musiikkihuoneen ja seinään upotetun kirjahyllyn. Samaan aikaan sisustuslehdet
tekivät näistä juttuja.

Ideoiden levittämisen historiaa tuntevaa ei ihmetytä lainkaan, että normaalin
tunteen vallassa puhuminen on muuttunut rikolliseksi. Mitä journalisteille
suunnattu opas kertoo meille vihapuheesta? Seuraavassa vapaa
[suomennos](http://ethicaljournalismnetwork.org/hate-speech-a-five-point-test-for-journalists)
kommentoituna.

## Miksi tarvitaan vihapuhelista?

> *”Eettisen journalismin verkoston pamfletti toteaa nykyisten uutishuoneiden
> olevan todella haasteellisia paikkoja. Mediakilpailun keskellä valtavasta
> tietovirrasta on kyettävä suodattamaan oleellinen nopeasti. Nopeus ratkaisee,
> eikä aina ole aikaa tarkistaa faktoja, eikä aikaa jää varsinkaan eettiselle
> keskustelulle. Tästä huolimatta järjestö kehottaa toimittajia pysähtymään ja
> harkitsemaan välittämänsä viestin vaikutuksia.*

> *Journalismissa esiintyvän vihapuheen traagiset vaikutukset ovat hyvin
> tunnettuja monessa maailman kolkassa. Afrikassa esimerkiksi journalisteista
> on tullut konflikteissa osapuoli ja osa sotajoukkoja. Journalistit ovat
> syyllistyneet Ruandassa ja Keniassa jopa väkivaltaan yhteisöissään.*

> *Useinmiten journalistit kuitenkin tietävät vastuunsa, ja materiaalin onkin
> tarkoitus auttaa tiedostamaan viestit, jotka voisivat aiheuttaa vihaa ja
> väkivaltaa. Journalismin tehtävä järjestön mukaan on levittää tositietoa ja
> minimoida kaikenlainen vahinko.*

> *Järjestön tiedote tunnustaa avoimesti, ettei ole olemassa minkäänlaista
> kansainvälistä määritelmää vihapuheesta ja suvaitsemattomuudesta. Järjestö
> itse ei pyri lainkaan määrittelemään, mitä vihapuhe on. Asteikko vaihtelee
> maasta toiseen.“*

Epämääräisyydestä huolimatta järjestö pyrkii nyt siis antamaan ohjeet
toimittajille vihapuheen tunnistamiseksi.

## YKSI: Puhujan asema

>*”Journalisteja itseään syytetään usein vihapuheesta. Tämä voi johtua siitä,
>että välitetään jonkin toisen viestiä taitamattomasti. Taitava haastateltava
>onnistuu syöttämään haastatteluun ennakkoluuloja ja kiihkoa. Se, että joku
>tärkeässä asemassa oleva sanoo sensaatiohakuista, ei vielä ole uutinen.
>Journalistin on tutkittava sanojan asema ja maine. Varsinkin tuntemattoman
>ihmisen vihapuhe tulee jättää täysin huomiotta.*

>*Erityisesti toimittajan on tutkittava tarkasti puhuja ja analysoitava heidän
>sanansa. Faktat ja väitteet on tarkistettava ja varsinkin puhujan aikomukset
>ja puheen vaikutus on arvioitava huolellisesti. “*

Kuinka jonkin ihmisen maine vaikuttaa viestin luotettavuuteen, jää epäselväksi.
Perinteisesti olemme tottuneet journalismissa ja sivistyneessä debatissa
löytämään virheet esitetyissä faktoissa tai vaihtoehtoisesti tunnistamaan
päättelyketjuissa esiintyvät loogiset virheet.

Missään ei esitteestä myöskään käy ilmi, kuinka toimittaja voi nähdä puhujan
motiivit, tai millä (esimerkiksi kristallipallolla) puheen vaikutus tulee
ennakoida. Opas kehoittaa tarkistamaan esitettyjä faktoja ja väitteitä. Sitä
kutsutaan perinteiseksi journalistiseksi työksi.

## KAKSI: Puheen tavoittavuus

>*”Yksityiset keskustelut eivät ole merkittäviä. Hajanaisesti esiintyvät
>puheenvuorot eivät ole haitallisia. Tarkoitus on tarkkailla puheen ja
>väitteiden laajempaa leviämistä ja sitä kautta tarkkailla toisia ihmisiä
>kohtaan leviävää vihamielisyyttä.”*

Itsestäänselvyyksien sanominen ihmetyttää. Kohta jää lyhyydessään
auttamattomasti roikkumaan ilmaan eikä tarjoile varsinaisia vastauksia tai
toimintaohjeita. Ehkäpä kohta on lisätty vain täytteeksi?

## KOLME: Puheen tarkoitus

>*”Tavallisesti eettisesti toimiva journalisti on sivistynyt ja kykenee
>nopeasti toteamaan, onko viesti tarkoitettu tietoisesti hyökkäämään jonkin
>ihmisryhmän ihmisoikeuksia kohtaan. Heidän tulisi tietää myöskin, onko puhe
>rikollista. Journalistien tulee toisaalta rikkoa sääntöjä, mutta heidän tulee
>tiedostaa riskit, mikäli aikovat julkaista.*

>*Journalistisen työn osa on kantaa vastuuta puhujan tarkoitusten
>paljastamisessa. Journalistin tehtävä ei ole lähtökohtaisesti estää eriävien
>mielipiteiden leviäminen, mutta eettinen journalismi edellyttää olosuhteiden
>tunnistamista.*

>*Avainkysymykset ovat: Kuinka puheen esittäjä hyötyy viestistään? Ketkä ovat
>puheen uhrit ja mitkä ovat puheen vaikutukset yksilöihin tai heidän
>yhteisöönsä?”*

Mikäli viesti tulee tuomita hyötyperiaatteella - jokainen viesti tulisi jättää
välittämättä. Jokaisen viestin takana on jonkinasteinen hyötymistarkoitus.
Muussa tapauksessa kyseessä ei ole viesti, vaan tyhjänpäiväistä sanasaastetta.
Runoilija tahtoo herättää rakkaudentunteita, välittää kenties myötätuntoa.
Poliittinen toimija taas saada ääniä. Onko journalistin tehtävä ryhtyä
tuomariksi määrittelemään kenen hyöty on oikeutetuinta? Toisaalta, mikäli tämä
kysymys aidosti esitettäisiin aina - saattaisi jopa käydä niin, että
“vihapuheenkin” alta paljastuisi aito huoli läheisten turvallisuudesta.

Kummallisinta on ajatella, että puheella itsellään voisi olla olemassa uhri.
Konkreettisilla teoilla on uhri. Yliopistotasolla kielenopetuksessa on esitetty
väite, että vihapuhe on suoraan rinnastettavissa konkreettiseen
väkivallantekoon. Tämä lista alkaa tuntua pelottavalle, mutta jatkamme
rohkeasti eteenpäin.

## NELJÄ: Puheen sisältö ja muoto

>*”Toimittajan tulee tuomita (tai arvioida, engl. “judge”) puhe sen mukaan
>kuinka provokatiivinen ja suora puhe on, missä muodossa se on tehty ja millä
>tyylillä se on esitetty. Siinä on valtava ero, onko viesti esitetty pienessä
>kahvilassa vai julkisella areenalla.*

>*Ihmisillä on hyvinkin suorasukaisia mielipiteitä, se itsessään ei ole rikos,
>eikä ole rikos julkistaa niitä. Viestissä olevat sanat ja kuvat voivat olla
>kuitenkin tuhoisia ja kiihottaa jotakuta väkivaltaan.*

>*Toimittajan on kysyttävä itseltään, onko tämä puhe vaarallista? Voiko viesti
>johtaa rikosilmoitukseen tai jopa syytteeseen? Joku saattaa joutua tekemisiin
>poliisin kanssa puheensa vuoksi, toimittajien tulee kuitenkin varoa joutumasta
>itse syytteeseen lainatessaan puhetta.”*

Tässä vaiheessa järjestön ohjelista alkaa muistuttaa Oseaniaa (1984, George
Orwell). Ensin toimittajan on itse oltava syyttäjä ja tuomari. Mikäli puhe on
provokatiivisuusasteikolla liian suorasukainen, sitä ei saa julkistaa -
varsinkin, jos se on ilmaistu riittävän suurelle yleisölle. Tämän jälkeen
toimittajalla on oltava oikeuden miekka kädessään julistaessaan viestin liian
vaaralliseksi - ja itse mahdollisen oikeuden tuomion pelossa jättää
välittämättä viestiä.

Tässäkin kohdassa sivistyneiden maiden lainsäädännön “kiihottaminen
kansanryhmää kohtaan” on sangen sovelias lakipykälä. Mikäli puhuja vaatii
väkivallantekoja jotakin väestönryhmää kohtaan, ei puhetta ole ennenkään
välitetty. Paitsi tietysti siinä yhteydessä, että se on argumentoitu kumoon.
Tai sitten se on oikeuden päätöksen todistusaineistoa. Jälkimmäisessä
tapauksessa kyse on tietysti yleisön informoinnista.

## VIISI: Taloudellinen, sosiaalinen ja poliittinen ilmasto

>*”Vaarallinen tai ristiriitainen puhe nousee esiin erityisesti vaikeina
>aikoina. Silloin, kun sosiaaliset jännitteet ovat akuutteja ja poliitikot ovat
>sodassa keskenään.

>*Journalistin on otettava huomioon yleinen ilmapiiri, milloin viesti on
>esitetty. Journalistin on kiihkeimpien vaalikamppailuiden aikana tiedettävä
>aggressiivisten kommenttien taustat. Journalistin on tarkistettava olosuhteet
>huomioon ottaen viestin oikeudenmukaisuus, faktapohjaisuus ja kohtuullisuus.*

>*Journalistien tulee olla varovaisia. On ymmärrettävä asiayhteyden perusteella
>myös puheentavan merkitys syrjinnän välineenä.*

>*Akateeminen väittely pohjautuen tieteelliseen materiaaliin maahanmuuton
>vaikutuksista voi olla suhteellisen harmitonta. Sama keskustelu muuttuu
>vaaralliseksi, jos se pidetään paikallisella tasolla, missä ihmiset ovat
>huolestuneita turvallisuudestaan ja tulevaisuudestaan*

>*Journalistin on kysyttävä itseltään, mikä on puheen vaikutus? Onko puheen
>tarkoitus parantaa vai huonontaa asioita? Kehen puhe vaikuttaa
>negatiivisesti?*

Kohdan kanssa voisi olla jälleen monilta osin samaa mieltä. Itsestään selvästi
faktat ja taustat on tarkistettava. Mutta kuinka ihmeessä asiayhteys tai
puhetapa muuttaa viestin rikolliseksi? Kuinka journalisti voi olla vastuussa
viestin vaikutuksista? Jokainen viesti ainoastaan herättää ajatuksia ja
vasta-ajatuksia. Yksikään viesti ei heitä polttopulloa tai potkaise ihmistä.
Ihmiset sen tekevät. Suora käsky toimia rikollisesti voi olla yllyke. Sen
sijaan eriävä mielipide tapahtumien syistä tai ennakointi tulevaisuudesta ei
ole rikollista toimintaa. Mielipiteet ja näkemykset eivät aiheuta vaikutusta
suoraan ihmisten elämään.

Vihapuhe on puhtaasti uhriton rikos, mistä määrätyt rikosoikeudelliset
seuraamukset eivät edes jaa oikeutta oletetuille uhreille.

Väkivallalla uhkailu tai siihen kehottaminen ovat olleet kauan rangaistavia
tekoja. Jonkin ihmisryhmän halventaminen ja valheellisen tiedon levittäminen
ovat alhaista typeryyttä. Paras lääke typeryyteen on ihmisten sivistäminen - ei
rankaisu ja itsesensuuri.

>*”[Varo
>ajatuksiasi](http://quoteinvestigator.com/2013/01/10/watch-your-thoughts/),
>niistä muodostuvat sanat. Varo sanojasi, sillä niistä muodostuvat teot. Varo
>tekojasi, sillä ne muodostuvat lopulta tavaksi. Varo tapojasi, sillä ne
>kertovat luonteesi. Varo luonnettasi, se päättää lopulta kohtalosi. Se kuka
>omistaa keinot ohjailla ajatuksia - ohjailee kansakuntaa.”*

Ajatus on mukaelma laajalti levinneestä sanonnasta ja propagandan teorioista.
Onko meidän epäiltävä, että sanojemme suitsijalla on pahat aikeet? Joko meidän
on todella nimitettävä ajatuspoliiseja, tai meidän on vihellettävä peli poikki.

