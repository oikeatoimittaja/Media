
# Miksi en lue uutisia presidentti Trumpista, enkä muitakaan poliittisia kohuja?

***Osa kohu-uutisista ei pidä paikkaansa. Ne tarjoavat pääsääntöisesti
ihmisille ainoastaan poliittista pornoa. Toisin sanoen syyn olla seuraamatta
oikeita tapahtumia. Todellisten uutisten seuraaminen kun näet vie aikaa. Nämä
ovat korskeita väitteitä, jotka vaativat poikkeukselliset perustelut.***

![Trump-paljastukset vahvistuvat](https://cdn.pbrd.co/images/x6xSiRaRk.png)

>***[ILTA-SANOMAT
(11.2.2017):](http://www.iltasanomat.fi/ulkomaat/art-2000005084074.html)
“Venäjällä raskauttavaa tietoa Trumpista? CNN: Viranomaiset vahvistivat tietoja
kohutusta asiakirjasta***

> ***Yhdysvaltain tiedusteluviranomaiset ovat saaneet vahvistettua ensimmäiset
tiedot kohutusta asiakirjasta, jonka mukaan Venäjällä voi olla raskauttavia
tietoja presidentti Donald Trumpista.***

> Nyt vahvistetut tiedot eivät kuitenkaan liity mitenkään Donald Trumpiin,
kertoi vahvistuksista uutisoinut CNN.”

Jutun otsikossa annetaan ymmärtää, että nyt vakoiluasiakirjan väitteet alkavat
vahvistua. Vielä samaa luvataan ingressissäkin. Mutta sitten varsinaisessa
jutussa paljastetaan, ettei oikeastaan mitään tiedetäkään. Hyvää lehtijuttua ei
tehdä näin. [Jyväskylän yliopiston
kielikompassi](https://kielikompassi.jyu.fi/opetus/kirjoitus/kirjoituskurssi/tied_lehtijuttu_osat.shtml)
*“Hyvä ingressi kertoo asiasta tärkeimmän myös sille lukijalle, joka ei lue
leipätekstiä.”* Sekä otsikon että ingressin tulee antaa tarvittavat tiedot
jutun tärkeimmästä ytimestä: *“Hyvän otsikon luettuaan lukija tietää pääosan
juttusi sisällöstä. Muista, että monet lukijat eivät lue muuta kuin otsikon.”*
On helppo epäillä, että toimitus luottaa juuri tähän, käyttäessään
epätarkkuuksia otsikoinnissaan. Muitakin vaihtoehtoja voi toki olla.

>***[ILTALEHTI
(1.2.2016):](http://www.iltalehti.fi/ulkomaat/2016020121048570_ul.shtml)
“Äärioikeistolaisen AfD-puolueen johtaja vaati: Poliisille lupa ampua
pakolaisia”***

>***[ILTA-SANOMAT
(14.3.2016):](http://www.iltasanomat.fi/ulkomaat/art-2000001137979.html) “Onko
hän Saksan Trump? Vaalivoittaja ehdottanut jopa pakolaisten pysäyttämistä
ampumalla”***

Iltalehden englantilaiselta The Independentiltä lainaaman uutisen otsikko on
hyvin raflaava. Muuten hyvä mutta valhetta. Frauke Petry vaati rajavartijoille
oikeutta noudattaa Saksan perustuslaissa määriteltyä tehtävää suojata rajat
tarvittaessa asein. [Saman
toiveen](http://web.archive.org/web/20160203201703/http://hessenschau.de/politik/innenminister-nach-medienbericht-unter-druck,innenminister-im-landtag-zur-sicherheitslage-100.html)
esittivät myös CDU-poliitikko ja Tübingenin ylipormestari Palmer (Vihr.).
Baijerin kristillissosiaalinen unioni ja liittohallituksen kolmas
hallituspuolue CSU vaativat 200 000 pakolaisen ylärajaa. Ketään edellä
mainituista ei leimata äärioikeistolaisiksi rasisteiksi. Tämä väite päätyi
muuten Lapin Kansan uutiseen saakka.

**The Federalist** [listaa 16
uutista](http://thefederalist.com/2017/02/06/16-fake-news-stories-reporters-have-run-since-trump-won/),
jotka Trumpin presidentiksi nimittämisen jälkeen ovat osoittautuneet
valheellisiksi. Presidentti Trumpin aiheuttama transskupuolisten
itsemurha-aalto oli täysin tuulesta temmattu. Ainoatakaan tilastoa ei ole voitu
edes ehtiä tehdä. Myöskään toimittaja Elizabeth Nolan ei ole löytänyt asiasta
mainintaa mistään etsimästään tietokannasta. Meillä Suomessa tämä
tilastouutinen kenties vaikutti taustalla, kun Ilta-Sanomissa tehtiin juttua
transsukupuolisten kokemasta masennuksesta ja syrjinnästä.

**Harmaakarhujen** [ampuja opetusministeri Betsy
DeVos](http://www.iltasanomat.fi/ulkomaat/art-2000005078056.html). DeVosista
yritettiin aivan ilmiselvästi leipoa Alaskan entisen kuvernöörin Sarah Palinin
veroista pilkan kohdetta. Ongelma uutisen taustassa oli se, että DeVos ei
suinkaan perustellut harmaakarhuilla aseiden pitoa kaikissa kouluissa. Hän
käytti esimerkkinä vain yhtä koulua, ja tällä hän puolusti amerikkalaista
itsehallintoa.

***Muslimien matkustuskielto*** on ollut jatkumo erilaisia uutisia ja
kansainvälisiä tapahtumia. Paitsi, että tämä kielto ei koskenut muslimeita,
eikä listaa terroristimaista laatinut presidentti Trump. On täysin normaalia
rajoittaa maahantulijoita niistä maista, joiden kanssa maa käy sotaa. Vuonna
2012 Nobelin rauhanpalkinnon saanut presidentti Obama ja hänen hallintonsa
listasivat nämä terroristimaat. USA [pommitti kahdeksan vuoden aikana näitä
maita](http://www.politifact.com/punditfact/statements/2014/sep/25/ryan-lizza/lizza-says-obama-has-bombed-more-nations-bush/)
ja se on enemmän kuin presidentit senior ja junior Bush yhteensä. Pelkästään
viime vuonna [USA pudotti 26171
pommia](https://www.theguardian.com/commentisfree/2017/jan/09/america-dropped-26171-bombs-2016-obama-legacy).

[Eräs
tunteisiin](http://www.huffingtonpost.com/entry/mike-hager-mother-immigration-ban_us_5891577ae4b0522c7d3e01ae)
vetoavimmista tarinoista oli vanha matkustuskiellon vuoksi kuollut äiti. Kielto
esti äitiä ja hänen poikaansa saapumasta maahan. Satoja tuhansia jakoja
sosiaalisessa mediassa saanut tarina - [osoittautui
tarinaksi](http://www.fox2detroit.com/news/local-news/233053942-story). Miehen
sairas vanha äiti oli menehtynyt jo ennen kiellon voimaantuloa. Miksi siis
pilata hyvää uutista tosiseikoilla? Vaihtoehtoinen fakta sopii aina paremmin.

Näitäkin uutisia on jälkikäteen oikaistu. Ongelma vain on, että uutisten
oikaisut eivät leviä somessa läheskään niin laajalle kuin alkuperäiset. Väärää
tietoa sisältävät uutiset saavat satojatuhansia jakoja. Uutisen oikaisut
puolestaan saavat vain kymmeniä tai muutamia satoja. Todelliset valeuutiset
valeuutistehtailta eivät tunnu [tutkimusten
valossa](http://beta.oikeamedia.com/o1-3716) saavan vahinkoa aikaan. Sen sijaan
isojen uutistalojen jatkuvilla väärillä tai asenteellisilla uutisilla on
väistämättä vaikutusta.

## Miksi en siis seuraa kovinkaan tarkasti isojen mediatalojen kohuja?

Amerikkalainen filosofi, kielten tutkija ja MIT:n emeritusprofessori Noam
Chomsky, listaa [kymmenen median käyttämää manipuloinnin
tapaa](http://theinternationalcoalition.blogspot.fi/2011/07/noam-chomsky-top-10-media-manipulation_08.html).
Oikeutetusti paikalla numero yksi on “harhautus”. Kohu-uutiset toimivat siis
kuten pilli Hamelnin pillipiiparin käsissä. (Tämä tuttu satuhan löytyy Grimmin
satukokoelmasta.) Tämähän lumosi rotat vain soittamalla ja johdatti ne ulos
kaupungista hukkumaan läheiseen jokeen.

David M. Ricci spekuloi kirjassaan [“The Transformation of American Politics:
The New Washington and the Rise of Think
Tanks”](https://www.amazon.com/Transformation-American-Politics-Washington-Think/dp/0300061234),
että ajatushautomoista on tullut yksi hallinnon haara. Samalla toimittajatkin
verkostoituessaan pääsevät sisäpiiriin. “Ollessaan sisäpiirissä toimittajat
saavat aika-ajoin hyviä vuotoja palkkioksi lojaaliudestaan. Nämä vuodot ovat
todellisuudessa taitavia polittisia strategisia siirtoja.” (Ricci 1993 s.99)

Uutista lukiessani saan parhaassa tapauksessa vain keskinkertaisen
paljastuksen. Sen tehtävä on  toimia taikurin harhautuksena, kun kani sujahtaa
hattuun tullakseen loppuhuipennuksessa ulos. Huonoimmassa tapauksessa, kuten
edellä nähtiin, minulle suoranaisesti vääristellään totuutta.

